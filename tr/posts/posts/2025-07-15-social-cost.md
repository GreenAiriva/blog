
**Sera Gazlarının Sosyal Maliyeti ve Türkiye İçin Önemi: EPA SC-GHG Raporu Çerçevesinde Detaylı Bir Analiz**


İklim krizi, Sanayi Devrimi’nden günümüze dek gerçekleştirilen insan kaynaklı faaliyetlerin bir sonucu olarak karşımıza çıkmaktadır. Dünya tarihi boyunca çeşitli iklim değişimleri yaşanmıştır ancak bu değişimlerin hiçbiri, günümüzdeki gibi hızlı bir artış göstermemiştir. İklim krizinin etkileri günlük hayatımızda sıcaklık artışı, nem dengesizlikleri ve aşırı hava olayları gibi çevresel değişimlerle hissedilmektedir. Örneğin, mevsim normallerinin dışındaki sıcaklıklar, olağan dışı kar yağışları ya da yaz aylarında görülen aşırı sıcaklık artışları bu krizin gündelik yaşamımıza yansımalarıdır.

Ancak, iklim krizinin esas yıkıcı etkisi, hava koşulları dışında kalan ekosistemlerin yaşadığı adaptasyon sorunlarıdır. Her canlı türü belirli çevresel koşullarda yaşamını sürdürebilir. Besin zincirinin temelini oluşturan mikroorganizmaların iklim kaynaklı yok oluşu, zincirleme olarak tüm ekosistemlerin dengesini bozmaktadır. Kara ekosistemlerinde yaşanan bozulmalar gibi, deniz ekosistemleri de ciddi tehditlerle karşı karşıyadır. Artan atmosferik CO₂ konsantrasyonu, difüzyon ile su ortamına geçerek okyanus asidifikasyonuna neden olur ve su ortamlarında karbonik asit oluşumunu tetikler. Bu durum, okyanuslardaki flora ve faunayı zincirleme olarak yok etmekte ve ekosistemi tehdit etmektedir.

## Sosyal Maliyet Nedir?

İşte burada “sosyal maliyet” kavramı devreye girmektedir. Sosyal maliyet, sera gazlarının atmosfere salınmasının gelecekte yaratacağı ekonomik ve çevresel zararların bugünkü parasal değeridir. Bu hesaplamaların amacı, sera gazlarının neden olduğu olumsuz etkileri ekonomik değerler üzerinden ifade ederek politika yapıcılar için somut veriler sunmaktır.

2008 yılında ABD Çevre Koruma Ajansı (EPA), karbon emisyonlarının sosyal maliyetini hesaplamak üzere “Social Cost of Greenhouse Gases” (SC-GHG) adlı çalışmasını başlatmıştır. Bu çalışma, IPCC (Hükümetlerarası İklim Değişikliği Paneli) ve Greenhouse Gas Protocol tarafından belirlenmiş üç temel sera gazı olan CO₂ (karbondioksit), CH₄ (metan) ve N₂O (azot oksit) gazlarının sağlık, tarım, ekonomi ve ekosistem üzerindeki etkilerini parasal olarak ifade etmektedir. EPA, bu hesaplamalar için Ramsey İskonto Oranı metodolojisini kullanmış ve 2080 yılına kadar olan on yıllık dönemlerde tahminlerde bulunmuştur. Çalışma, 2023 yılında güncellenerek yayımlanmıştır.

## EPA SC-GHG Raporunun Önemi ve İçeriği

EPA'nın 2023 tarihli SC-GHG raporu, sera gazlarının sosyal maliyetinin hesaplanmasında en güncel ve detaylı çalışmalardan biridir. Bu rapor, metodolojik olarak dört temel modülden oluşmaktadır:

1. **Sosyoekonomik ve Emisyon Modülü:** Gelecekteki nüfus artışı, ekonomik büyüme ve enerji kullanımı senaryolarını (RFF-SPs) kullanarak tahminlerde bulunur.
2. **İklim Modülü:** FaIR modeli kullanılarak atmosferdeki gazların konsantrasyonunu ve bu gazların sıcaklık artışına etkisini hesaplar.
3. **Zarar Modülü:** Sağlık, tarım, enerji, altyapı ve ekosistem gibi farklı alanlarda sera gazlarının yaratacağı zararları belirler.
4. **İskonto Modülü:** Ramsey İskonto Oranı kullanılarak gelecekteki zararların bugünkü parasal değerini hesaplar. Düşük iskonto oranı kullanılması, gelecek zararların bugünkü değerini artırmaktadır.

Rapor, ayrıca belirsizliklerin etkisini ölçmek için Monte Carlo simülasyonlarını kullanmaktadır. Bu analizler, sonuçların daha sağlam ve güvenilir olmasını sağlar.

## Türkiye İçin Sosyal Maliyet Hesaplama Örneği: Ankara

EPA’nın çalışmaları büyük ölçüde ABD ve Kanada odaklı olduğundan, Türkiye’ye doğrudan uygulanması sınırlıdır. Ancak bu çalışma Türkiye’nin kendi hesaplamalarını yapmasına rehber olabilir.

Örneğin, Ankara ili üzerinden bir sosyal maliyet hesabı yapalım:

Ankara'da 2025 yılı itibarıyla trafiğe kayıtlı araç sayısı 2,854 milyondur. TÜİK verilerine göre, otomobillerin %33’ü benzinli, %33’ü dizel, %33’ü LPG’li ve %1’i elektriklidir. Motosikletlerin tamamının benzinli olduğu varsayılarak günde ortalama 10 km yol yapıldığı varsayımıyla yapılan hesaplamalara göre, Ankara’da yıllık yaklaşık 2,319 milyon ton CO₂ eşdeğeri sera gazı salınımı gerçekleşmektedir.

Ankara Büyükşehir Belediyesi (ABB) raporuna göre, karasal ulaşımın toplam sera gazı salımı 2019 yılında 8 milyon ton CO₂e seviyesine ulaşmıştır. Ancak biz bu çalışmamızda daha iyimser bir senaryo üzerinden hesaplamalarımıza devam edeceğiz. Bu iyimser hesaplamalarımıza göre Ankara’da yılda 2.295.152,12 ton CO₂, 52,85 ton CH₄ ve 81,02 ton N₂O salımı gerçekleşmektedir. Klima gazları gibi diğer faktörler eklendiğinde bu rakamlar daha da yükselebilir.

Bu verileri EPA’nın sosyal maliyet hesaplama aracına uyguladığımızda, Ankara ilindeki karasal ulaşımın sosyal maliyeti yaklaşık 834,1 milyon ABD Doları olarak hesaplanmaktadır. Bu rakam, sera gazlarının yarattığı ekonomik zararları net biçimde ortaya koymaktadır.

## GreenAiriva’nın Sosyal Maliyet Azaltımına Katkıları

GreenAiriva, sera gazlarının sosyal maliyetini azaltmak üzere yenilikçi çözümler sunmaktadır. Geliştirdiği adsorpsiyon teknolojileri ile özellikle CO₂, CH₄ ve N₂O gazlarının atmosferdeki konsantrasyonlarını azaltmaya odaklanmaktadır. Bu teknoloji, ekonomik sürdürülebilirliği destekleyerek iklim krizinin ekonomik ve çevresel maliyetlerinin azaltılmasında önemli rol oynamaktadır. GreenAiriva’nın çözümleri, sosyal maliyet hesaplamalarına yönelik örnek teşkil etmekte ve küresel çapta uygulanabilir sürdürülebilirlik modelleri sunmaktadır.
